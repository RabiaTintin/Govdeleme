NASREDDİN HOCA FIKRALARI
Nasreddin Hoca, içinde yaşadığı toplumu ve bireylerini çok iyi tanıyıp, eksiklikleri ve aksaklıkları mizahi bir tarzla eleştirmiştir. Nasreddin Hoca kimdir sorusuna verilecek en iyi yanıt yine Nasreddin Hoca fıkralarıdır.
Toplum bilimciler ve psikologlar, Nasreddin Hoca fıkralarından, şakalarından çok yararlanmışlardır. Dönemin ünlü kadılarının bile Nasreddin Hocadan yardım ve öğüt aldığı söylenir. Fıkraları, batı dillerine de çevrilmiştir. Yine bu dillerde Nasreddin Hoca hakkında önemli yayınlar yapılmıştır. Yüzyıllardır halk arasında, Nasreddin Hoca  Fıkraları, Nasreddin Hoca  Hikayeleri anlatılır, Nasreddin Hoca oyunları oynanır. Bu durum batılı araştırmacıların da dikkatini çekmiş, Nasreddin Hoca  fıkraları, bir çok ülkenin diline çevrilmiştir. 
1208 yılında Sivrihisar’ın Hortu Köyünde doğan Nasreddin Hoca, Anadolu’nun mizahi figürü olmuştur. 1284 yılında Akşehir’de vefat ettiği bilinmektedir. Nasreddin Hoca, sadece komik hikayeleri ve fıkralarıyla hatırlanmaz. Nasreddin Hoca, halk arasında çok bilinen ve çok sevilen bir filozof, bir bilgedir. Halk kültüründen gelmesi, halk kültürünü iyi tanıması ve bilmesi onun günümüze kadar gelen mizahi bir değer olmasını sağlamıştır.
Nasreddin Hoca’nın babası Hortu Köyü imamı Abdullah Efendi, annesi ise Sıdıka Hatun’dur. Nasreddin Hoca, Sivrihisar’da medrese öğrenimi görmüştür. Babası ölünce Hortu’ya dönerek köy imamı olmuş, bir süre sonra da Akşehir’e yerleşerek, dönemin alimlerinden Seyyit Mahmut Hayrani ve Seyyit Hacı İbrahim’in derslerini dinlemiştir. Kadılık görevi de yaptığı söylenen Nasreddin Hoca’ya, yaptığı görevlerden dolayı Nasuriddin Hâce adı verilmiştir. Bu ad daha sonra Nasreddin Hoca biçimini almıştır.
Nasreddin Hoca fıkralarından Ünlü Timur’un Filleri fıkrası, ders niteliği taşıyacak mesajlar verir bize. Günümüzde de geçerli olan, kara mizah denecek türde, insanları düşündürürken güldüren bir fıkradır. Yine ünlü Göle Maya Çalma fıkrası da insanların peşin hükümlü olmasını yermektedir. Bu fıkrada da denemeden etmeden her şeye olmaz diyen insanları eleştirirken bir yandan da kuşkucu olmanın önemine güldürü anlamında bir değinmede bulunmuştur.
Timur’un Filleri
Timur, Anadolu’ya gelince Akşehir’e de uğrar. Beraberinde filini de getirir. Sultan’ın fili, serbest bırakıldığı için bağa bahçeye zarar verir. Komşuları toplanmış. 
-Hocam düş önümüze de şu Fil’i şikayet edelim. Bağımızı, bahçemizi perişan etti, demişler. Hoca düşmüş ahalinin önüne varmış Timur’un kapısına. Beraberce Timur’un konağına varan ahali, Hoca kapıdan içeri girince, korkudan kaçar.
Böylece Hoca, Timur’un huzurunda yapayalnız kalır. Timur, Hoca’ya
isteğini sorar. Hoca da:
-Sultanım der, sizin Fil’in canı sıkılıyor galiba, uygun görürseniz yanına bir Fil daha istiyorum.
Yorgan Gitti Kavga Bitti
Nasreddin Hoca gece yarısı dışarda, kapının önünde birtakım gürültüler, bağrışmalar işitmiş. Çıkıp kavganın nedenini öğrenmek istemiş.
Karısı Karşı Çıkmış:
-Efendi, ne işin var gece yarısı dışarıda? Otur oturduğun yerde..
Ama Hoca dinlememiş, yorganına sarılıp kapının önüne çıkmış. Bakmış ki iki adam kavga ediyorlar, kıyamet koparıyorlar. Nasreddin Hoca öylece bakadursun, adamlar birden Nasreddin Hoca’nın üstündeki yorganı elbirliğiyle çekip almışlar. Aldıkları gibi de tabanları yağlamışlar.
Hoca o soğukta dımdızlak kalıvermiş, alık alık bakmış bir süre. Sonra dönmüş uyku sersemi bir halde girip karısının yanına uzanmış.
Karısı:
-Hayrola efendi? Neymiş dışarıdaki kavganın nedeni?
Hoca:
-Hiç, demiş, Ne olacak, kavga bizim yorgan yüzünden çıkmış meğer, yorgan gitti kavga bitti…!
Bilenler
Hoca kürsüye çıkar çıkmaz:
- “Ey cemaat ne anlatacağımı biliyor musunuz?” der fakat cemaatin ancak küçük bir kısmı “bilmiyoruz” der.
Hoca:
- “O zaman bilenler bilmeyenlere anlatsın” der ve vaaz etmeden kürsüden hemen iner.
Mum Ateşiyle Pişen Yemek
Bir gün Nasreddin Hoca ve arkadaşları iddiaya tutuşmuşlar. Eğer Hoca karanlık ve soğuk bir gecede, sabaha kadar köy meydanında bekleyebilirse arkadaşları ona güzel bir ziyafet çekecekmiş. Şayet bunu beceremezse o, arkadaşlarına ziyafet çekecek. Kararlaştırılan gün Hoca meydanın ortasında, sabaha kadar tir, tir titreyerek beklemiş. Sonra yanına gelenlere : 
- Tamam demiş. İddiayı kazandım. 
- Ne oldu ne yaptın demişler. 
- Bekledim sabaha kadar demiş. 
- Hayır demişler. Sen uzaktaki bir mum ışığı ile ısınmışsın. İddiayı kaybettin! Ziyafetimizi hazırla. Hoca çaresiz kabul etmiş. Ziyafet vakti kocaman bir kazanın altına minicik bir mum koymuş. Güya yemek pişirecek. 
- Ne yapıyorsun? demişler. Kıs, kıs gülerek cevap vermiş : 
- Bu mum sıcağıyla size yemek pişireceğim arkadaşlar. Uzaktaki bir mum ışığıyla ben nasıl ısındıysam, bu kazandaki yemek de öyle pişecek!... 
Kasatura
Hoca henüz talebe iken bir kasatura taşıdığını gören subaşı durdurunca…
- Efendim ben öğrenciyim bunu kitaplardaki yanlışları kazımak için kullanıyorum der.
- İyi ama der subaşı bu fazla büyük değil mi?
Hocada : - “Bazen yanlışlar o kadar büyük oluyor ki bu bile yetmiyor efendim?”
Şunu baştan söylesene
Nasreddin Hoca tarlasında çalışırken oradan geçmekte olan birisi sormuş:
- “Bey Amca! Falan köye kaç saatte gidebilirim?” Hoca, bu soruya hele biraz yol al bakalım demiş.
Adam aynı soruyu üç kere tekrarlamış: ama farklı bir cevap alamayınca yoluna devam etmiş. Biraz yürüdükten sonra arkadan Hocanın:
- “Evlat, gel!” dediğini işitmiş. Adam gelince de Hoca soruyu şu şekilde cevaplandırmış:
- “Sen tam üç saatte oraya varırsın,” demiş. Adam sinirli bir şekilde
- “Be bey amca! Madem biliyordun, şunu baştan söylesene,” deyince, Nasreddin Hoca şöyle savunmuş kendisini:
- “İyi de, ben senin nasıl yürüdüğünü nereden bilebilirim ki.”
Tabut Fıkrası
Akıllının Biri, Nasreddin Hoca’ya sorar:
- Bir cenaze töreninde tabutun neresinde durmam gerek?
Sağında mı, solunda mı, önünde mi yoksa arkasında mı ?
Hoca gülümser:
- Tabutun içinde olma da neresinde olursan ol.
Adam Olmak Fıkrası
Hocaya bir gün:
- “Adam olmanın yolu nedir?” Diye sormuşlar. Hoca şu cevabı vermiş:
- “Bilenler söylerken, bilmeyenler can kulağıyla dinlemeli, bilmeyenler söylerken, susturmanın çaresine bakmalı. Kendi söylediği sözü yine kendi kulağı işitmeli!
Ya Üstünde Ben de Olsaydım
Bir gün Hoca eşeğini kaybetmiş. Aramadık yer, sormadık insan bırakmamış ama ne olmuşsa olmuş, bulamamış eşeği.
Oturup derdine yanacak yerde, bu hale de şükretmeye başlamış. Komşuları:
-Bre Hoca, canın sağ olsun ama, neticede eşekten oldun, şükredecek ne var bunda?” demişler.
Hoca cevap vermiş:
-A komşular, ben şükretmeyim de, kimler şükretsin, ya ben de eşeğin üstünde olsaydım!
Kırk Yaşındayım
Hoca'ya yaşını sormuşlar, "kırk yaşındayım" demiş. Aradan birkaç yıl geçmiş. Yine yaşı sorulunca aynı cevabı vermiş, "kırk yaşındayım" demiş.
- Nasıl olur Hoca efendi, demişler, yıllar önce sorduğumuzda da kırk demiştin.
Hoca gülümseyerek:
- Erkek olan sözünde durur! demiş.
Çocukluğunu Özleyen Kavuk
Bir gün hava çok sıcakmış. Hoca boncuk boncuk terliyormuş. Derken sokakta oynayan çocukları görmüş. Biraz serinlemek ve çocukları seyretmek için bir ağacın altına oturmuş. Cebinden mendilini 
çıkararak terini silmiş. Kahkahalar atarak eğlenen çocukları izlemeye 
dalmış...
Hoca, çocukları izlerken mahallenin en yaramaz çocuğu Ali, ağacın arkasından gizlice yaklaşmış ve Hoca’nın başındaki kavuğu kapmış.
Hoca ne olduğunu anlayamadan Ali, kavuğu arkadaşlarına götürmüş. 
Çocuklar kavuğu birbirlerine atarak oynamaya başlamışlar. Hoca, kavuğunu geri almak için onlara doğru koşmuş. Çocuklar Hoca’nın geldiğini görünce dört bir yana dağılmışlar. Hoca, kavuğu 
elinde tutan çocuğa yaklaşınca, çocuk kavuğu diğer
arkadaşına atıyormuş. Kavuk böylece sürekli el 
değiştiriyormuş.
Hoca’nın oradan oraya koşturduğunu gören mahalleli, Hoca’ya yardım etmek istemiş ama hiçbiri çocukları yakalayamamış. Bu kovalamaca uzun süre devam etmiş. Hoca, nefes nefese kalmış, dizlerinin üstüne çökmüş. Bir süre dinlendikten sonra kavuksuz olarak eve dönmüş. Hanımı onu böyle görünce çok şaşırmış:
-Bey, sen kavuğunu hiç başından çıkarmazdın. Hayrola, bir şey mi oldu? Kavuğun nerede, diye sormuş.
Nasreddin Hoca gülümseyerek hanımına cevap vermiş:
-Sorma hanım, benim kavuk çocukluğunu özlemiş, şimdi komşu çocukları ile sokakta oyun oynuyor.
Cimri
Cimrinin biri çaya düşmüş. “Elini ver, elini ver” diye bağırmışlar. Ama adam elini uzatmamış. Tam boğuluyormuş ki ! Hoca seslenmiş:
- “Yahu! o vermeyi bilmez. ’Elimi al’ diye bağırsanıza.”
Çok Gezseydi!!
Hoca’nın karısı düğün, dernek gezermiş. Köylüler Hoca’ya:
-Hocam senin hanım biraz fazla dolaşmıyor mu? demişler.
Hoca bu duruma şöyle cevap vermiş:
-eğer çok gezseydi arada bir bize de uğrardı….
Ye Kürküm Ye
Akşehir’in beyleri Hoca’yı yemeğe davet etmişler. Hoca nereden bilsin; davete, günlük kıyafetiyle katılmış. Katılmış ama ne hoş geldin, ne sefa getirdin diyen var. Herkes, allı pullu kıyafetlilere el pençe duruyormuş. Hoca, bir koşu evine giderek, sandıktaki işlemeli kürkünü giyip yemeğe geri dönmüş. Az evvel hoş geldin bile demeyenler, önünde yerlere kadar eğilmişler. Hoca’yı, yere göğe sığdıramayıp başköşeye oturtmuşlar. Kuzunun en hasını önüne koymuşlar. Herkes Hoca’nın yemeğe başlamasını bekliyormuş. Hoca, bir taraftan kürkünün kolunu sofrada sallamaya, bir taraftan da “Ye kürküm ye, ye kürküm ye!” demeye başlamış.
- İlahi Hoca, demişler, kürkün yemek yediğini kim görmüş?
Hoca taşı gediğine koymakta gecikmemiş:
- Kürksüz adamdan sayılmadık… İtibarı o gördü, yemeği de o yesin.
Düşünen Hindi
Küçük bir papağanın onbeş altına satıldığını gören Nasreddin Hoca, bir koşuda evine gidip kümesteki hindisini tutmuş. Apar topar pazara götürüp başlamış bağırmaya : 
- Satılık hindii.... Satılık hindii.... Yirmi altına satılık hindi ! 
Şaşırmış pazardakiler. 
- Yahu hocam demişler. Bir hindinin yirmi altın ettiği nerde görülmüş. 
- Ne olmuş diye çıkışmış Hoca. Demin bir kuşu onbeş altına sattılar. 
- Ama o papağandı demişler. Tıpkı insan gibi konuşuyor o. 
- Olsun demiş Nasreddin Hoca. O konuşuyorsa bu da düşünür !
İpe Un Sermek Fıkrası
Nasreddin Hoca 'nın komşulardan birisi günün birinde Nasreddin Hoca ’ya gelerek çamaşır ipi ister.
Nasreddin Hoca ise ipi vermeye pek niyetli olmadığı için bir bahane uydurur :
- Komşum, sen hele biraz bekle, ben bir karıma danışayım, diye komşusunu yanıtlar.
Az bekledikten sonra geri döner, komşusuna :
- Benim Hatun, ipe un sermiş, der.
Nasreddin Hoca'nın komşusu bu cevaba çok şaşırır :
- Hocam, Hocam diye seslenir.
- Hiç ipe un serilir mi ?
Nasreddin Hoca komşusuna gülümseyerek :
- Vermeye gönül olmayınca elbet ipe un da serilir, diye yanıtlar.
Ya Bal Kabağı Ağacı Olsaydı!
Bir gün Hoca, köyüne dönerken ulu bir ceviz ağacının altına soluklanmak için oturmuş. Ağacın yanında bal kabağı tarlası varmış. Hoca:
- Hey güzel Allah’ım, demiş, kavuğum kadar bal kabağının serçe parmağım kadar sapı var. Şu boylu poslu ağacın meyveleri eşeğin gözü kadar bile değil.
O böyle tefekkür ededursun, bir ceviz pat diye alnına düşmez mi? Alnı ceviz gibi şişmiş.
Hoca bir cevize, bir kabaklara bakıp:
- Güzel Allah’ım, demiş, sözümü geri aldım. Altında oturduğum ağacı ya bal kabağı ağacı yapsaydın.
Mum Işığı
Hoca ve arkadaşları aşırı soğukların hüküm sürdüğü günlerde bir iddiaya tutuşmuşlar. Arkadaşları o soğuklarda kimsenin tüm bir geceyi dışarıda hiçbir ateş veya ısı kaynağı olmadan geçiremeyeceğini söylerken Hoca kendisinin bunu yapabileceğini söylemektedir. 
Olur, olmaz derken Hoca bir geceyi dışarıda geçireceğini ve bunun karşılığında ise arkadaşlarından bir ziyafet istediğini, yapamadığı takdirde kendisinin ziyafet vereceğini söyler. Bir zaman sonra Hoca hakikaten soğuk bir geceyi dağ başında yalnız geçirir.
Hocanın sağ salim bu işi bitirdiğini gören arkadaşları, gerçekten hiç ateş yakmadan bunu nasıl yaptığını sorarlar. Hoca da karşı dağda bir kulübede yanan bir mum gördüğünü onu düşünüp içinin ısındığını söyler. Bunun üzerine arkadaşları itiraz eder ve hocanın karşı dağdaki bir mumla ısındığını ve iddiayı kaybettiğini söyleyerek ziyafet isterler. Hoca baskı karşısında mecburen kabul eder. 
Ziyafet günü geldiğinde Hocanın evinde toplanan arkadaşları yemeği beklemeye başlarlar fakat hoca sürekli yemeğin pişmekte olduğunu söylediği halde yemek bir türlü gelmez. Sonunda “Şu yemeği bir görelim” deyip kalkıp mutfağa giderler ki, Hoca yemeğin bahçede piştiğini söyleyerek onları ağaca astığı koca bir kazanın yanına götürür. Kazanın metrelerce aşağısında bir mum yanmaktadır. Bunu gören arkadaşları. “Yahu Hoca koca kazan bu soğukta mumla kaynar mı?“ deyince. Hoca “İnsan aynı soğukta karşı dağdaki mumla ısınabiliyorsa kazan da elbet kaynar” diyerek onlara derslerini verir.
Kazan Doğurdu Fıkrası
Hoca Nasreddin komşusundan bir gün kazan ödünç ister. İade ederken de hem teşekkür eder, hem de içine küçük bir kazan koyar. Komsusu merakla bu küçük kazanı sorunca da,
-Komşu, bizdeyken kazanın doğurdu, der. Komşusu bu işe pek sevinir. Aradan epey zaman geçer, Hoca yine komşusundan kazanı ödünç ister. Komşusu da sevinerek verir. Ama bu kez aradan günler, haftalar geçer, Hoca’dan ses çıkmaz. Nihayet bir gün komşusu konuyu açmaya karar verir:
-Hoca, bizim kazan ne oldu? diye sorar. Hoca da üzgün bir ifadeyle:
-Komşu çok zaman geçti aradan, senin kazan öldü. Sana nasıl söyleyeceğimi düşünüp duruyordum, der. Sinirlenen komşusu:
-Hocam ne diyorsunuz? Hiç kazan ölür mü? Kazan canlı mı ki ölsün? Hoca:
-Doğurduğuna inanıyorsun da ölünce neden feryat ediyorsun, der komşusuna.
Ya Tutarsa!
Hoca, Akşehir Gölü’nün kıyısına oturmuş. Çevresindekiler bir de bakmışlar ki Hoca, çömleğinden çıkardığı kaşık kaşık yoğurdu göle boşaltıp karıştırmıyor mu? Şaşkınlıkla sormuşlar:
- Hocam, ne yapıyorsun öyle?
- Göle yoğurt çalıyorum!
- Göl hiç yoğurt tutar mı?
- Ya tutarsa?
Parayı Veren Düdüğü Çalar
Bir gün Nasreddin Hoca pazara giderken çocuklar etrafını sarmışlar. Hepsi birer düdük ısmarlamış, ama para veren olmamış.
Hoca çocukların tümüne olumlu cevap vermiş:
- Peki, olur demiş…
Çocuklardan yalnız biri, elinde para olduğu halde, Hoca’ya şunları söylemiş:
- Şu parayla bana bir düdük getirir misin ?
Hoca akşama doğru pazardan dönmüş. Yolunu bekleyen çocuklar hemen Nasreddin Hoca’nın etrafını sararak düdüklerini istemişler.
Nasreddin Hoca, cebinden bir düdük çıkarıp kendisine para veren çocuğa uzatmış.
Ötekileri bağırmaya başlamışlar:
- Ya bizim düdükler nerede
Nasreddin Hoca’nın cevabı kısa ve anlamlı olmuş:
- Parayı veren düdüğü çalar.
Hanımla Muhabbet
Hoca bir gün karısına :
- "Hatun" demiş, "Şu bizim komşu, çarıkçı, Mehmet ağanın adı neydi ?"
- "Kendin söyledin ya, efendi" demiş karısı, "Mehmet ağa."
- "Canım, dilim sürçtü işte... Ne iş yapar diyecektim." demiş Hoca.
- "A efendi" demiş karısı, "kendin çarıkçı demedin mi?"
- "Anlasana işte" demiş Hoca, "nerede oturuyor demek istedim."
- "Efendi, bugün sana ne oluyor?" demiş karısı "Komşu" dedin ya..."
Hoca birden sinirlenmiş.
- "Aman be karı... Seninle de bir türlü konuşulmaz ki!"
Kime Kulak Vermeli!
Nasreddin Hoca kasabaya gideceği zaman küçük oğlu tutturmuş "ben de geleceğim" diye. Nasreddin Hoca almış oğlunu da yanına, bindirmiş Karakaçan'a.. Hoca da arkasında yaya olarak yürümeye başlamış. Yolda köylülerden birine rastlamışlar. Köylü söylenmiş yüksek sesle: 
“Ne günlere kaldık! Babası yürüyor, oğlu eşeğe binmiş.” 
Bunun üzerine Hoca çocuğu indirmiş, kendi binmiş eşeğe ve tekrar yola koyulmuşlar. Kasabaya yaklaşırlarken, karşılaştıkları bir başka kişi ise kaşlarını çatarak: 
“Ne zalim adam, çocuğu yürütüyor, kendi eşek sırtında göbeğini büyütüyor.” demiş. Nasreddin Hoca bu sefer çocuğu da bindirmiş eşeğe ve düşmüş yine yola. Biraz ilerlemişler ki, bu sefer bir başkası eşeğin sırtında iki kişi görünce: 
“İnsafsızlık bu!” demiş.
Hoca şaşmış bu olanlara. İkisi de inmiş eşekten ve başlamışlar eşekle birlikte kasabaya doğru yürümeye.. Tam kasabaya girmişler ki, bir adam şaşkınlıkla: 
“Yahu merkep boş gider mi?” demiş. Nasreddin Hoca kaşlarını çatıp sonunda oğluyla beraber sırtlanmış eşeği! 
Kulak ısırılır mı?
Hoca Merhum kadı iken adamın biri gelip:
- Kadı Efendi filan adam benim kulağımı ısırdı, hakkımın alınmasını istiyorum, der. Kulak ısırdığı iddia edilen adam ise ısırmadığını iddia ederek adamın kendi kulağını kendisinin ısırdığını söyler.
Nasreddin Hoca merhum biraz sonra hüküm verecektir. Siz bekleyin ben şimdi gelirim, der ve arka odaya geçer. Hoca Merhum orada insanın kendi kulağını ısırıp ısıramayacağını kontrol etmektedir. Fakat kulağını ısırmaya uğraşırken sırtüstü yıkılır ve başı yarılır. Biraz sonra mahkemeye başı sargılı olarak çıkar. Adam iddiasını tekrarlar ve:
- Bu adam benim kulağımı ısırdı, davacıyım, der. Davalı ise:
-Kadı Efendi bu adam kendi kulağını kendisi ısırdı, ben ısırmadım, diyerek iddiayı reddeder. Bu sefer adam:
- Hiç insan kendi kulağını ısırabilir mi? Bunun sözlerinin saçmalığı meydanda, diyerek adamın iddiasını çürütmek ister. Bu söze Hoca merhum karışır ve şöyle der:
- Isırır efendim ısırır. Hatta ısırmak değil, ısırmak için uğraşırken düşer de başını bile yarar.